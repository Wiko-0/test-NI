Wyszukiwarka internetowa – program komputerowy lub strona internetowa odnajdująca w internecie informacje według podanych przez użytkownika słów kluczowych lub wyrażeń sformułowanych w języku naturalnym.

Umożliwia użytkownikom wyszukiwanie – co do zasady – wszystkich stron internetowych lub stron internetowych w danym języku za pomocą zapytania na jakikolwiek temat przez podanie słowa kluczowego, wyrażenia lub innej wartości wejściowej.
W wyniku przedstawia odnośniki, pod którymi można znaleźć informacje związane z zadanym zapytaniem.

Określenie „wyszukiwarka” stosowane jest w odniesieniu do:

stron internetowych serwisów wyszukujących – czyli implementacji oprogramowania wyszukującego działającego z interfejsem WWW ogólnodostępnym dla internautów
oprogramowania przeznaczonego do indeksowania i wyszukiwania informacji w Internecie.
